title:自杀
date:

1
住伫铁枝路边迄一冬
火车定定对阮耳孔窜过
定定位梦中惊醒
哭声对阮阿母兮悲哀窜过
离开铁枝路边迄一冬
乌青兮少年时代
站店目珠内 犹原摇摇摆摆
悲哀 匟店血液内
渐渐深 渐渐假作唔知
今嘛 我倒伫铁枝路上
火车已经过去
半截伫想遮兮代志
半截伫想咱兮后代
2
学囝仔
舔枝仔冰
舔烧烫烫兮铳管
即摆会使佮侬大声囉
会使佮侬讲
我头壳后壁有一孔
会使看着咱兮未来
钦羨
嫉妒
愈想愈欢喜
愈想着愈想卜看
回头
迄张世界地图
全血
3
佮我持店手兮
大力切开迄层溃烂
大力位雪白兮脂肪溜过
然后 迄粒圆滚滚的记忆
斩掉
佮我持店手兮
大力切割迄条黑暗兮脐带
大力位深蓝兮海峡划过
然后 站起来
太阳已经对西边落山
咱真正兮母亲 已经开始无闲
Elea 1996年6月16日
注:罗马音标之音注:
伫[ti] 迄[hit] 兮[e] 遮[zia] 匟[khng]
即[zit] 摆[pai] 会[e] 使[sai] 佮[kah]
侬[lan] 着[tioh] 卜[beh]