title:水涵头唇介老榕树
date:

《客语诗》

有一头老榕树
听说对阿公以前介阿公时节
百过年前就生在水涵头唇
大人伫介撂凉唱山歌
细人伫介跋上跋下
佢系者兜小山狗仔介游乐园

有人用索仔做晃晃
晃来归热天介凉风同欢喜
十八岁介年我离乡后
只有在发梦中
正会伫佢熟识介身项跋上跋下
有时转老屋家才会去寻佢聊
像睹到老朋友
佢用胡须拍我的肩头
用树叶仔摸我介头那

有一日我尽畅转去
老榕树怎会唔见忒
存到硬颈介老树根
狠狠揽住头摆古老介地泥
我盖像听到当时
斧头在佢身项凿出哀嚎
锯子逼佢溅出
同目汁共样介飞屑

再过半年后
介老地迹生出
一头唔会喊唔会笑
我从来唔识介
大楼房