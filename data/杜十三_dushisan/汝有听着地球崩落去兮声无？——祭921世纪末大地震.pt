title:汝有听着地球崩落去兮声无？——祭921世纪末大地震
date:

汝有听着地球崩落去兮声无？
汝有看着河流断在阮兮目眶内底
一山在阮兮心脏面顶走动无？
汝看！汝看！汝看彼囝仔倒在瓦砾仔堆里
无头也无脚
只有双手拦着一只惦惦兮凯蒂猫当作面
目目周剥金金直直看着汝
亲像在问︰
汝有看着吾兮父母兄弟姊妹无？
吾夭有机会咯看着日头夹月娘无？
其实阮兮身躯就是大地震兮现场
震动了后
位头到尾 汝吾兮骨头夹血脉拢已经散位
汝吾兮头壳夹目目周拢已经离线轴
因此阮所看着兮 才会是天地裂 才会是山河崩 才会是骨肉散
现在汝有看着吾兮心肝无？
置这 置遐
吾兮心肝夭在断去兮河流面顶浮动
夭在崩落来兮山脚滚动
走冲
汝有听着地球崩落去兮声无？
汝有看着火金姑为阮乡亲兮灵魂照路
四界去找阮坏去兮身躯无？
汝看！汝看！汝看彼人倒在断崭面顶
无头也无面
只有双手拦着一粒夭置噗噗跳兮心
亲像日头涨到红红红
亲像在讲︰
这就是阮兮尸体
这就是阮大家等待魂魄转来重建兮故乡！