title:写予你的批
date:

阿李：真失礼，这阵，才写批予你
彼工透早，我，袂输是一张限时批
对台北军法处看守所雄雄送到台东泰源感训
千里路途，真是，两三步就到位。泰源的土地
有日本时代种作咖啡的芳味，阮，两百外人
拢伫遮讨论：反共思想佮三民主义的意义
阿李：请共咱的幼囝讲，阿爸去米国留学
暂时无法度见面，但是真紧就会转去团圆
我会牺牲放风时间，踮栊仔内增补、改订
《新英文法》佮我的想法。绝望、无奈的时
我会想起：远远的所在，抑有人，一直咧等待
「国家至上 民族至上」

( 老师：我欲写一张批予你—— 料想袂到这本《新英文法》增补、改订
是你伫栊仔内完成。是毋是逐工见面的
二十六个外国字母，已经比父母、某囝
阁卡熟似你的人？老师：台东的日头
是毋是盖酷刑？风雨，是毋是真无情？深山林内的泰源，天气，是毋是
定定会乌阴？心情，是毋是时常交懔恂？时间，一点一滴，渐渐乌焦瘦
亲像你的面。抑你的眼神，纯真、善良
但是你的艰苦罪过……敢若身上彼领
殕色的囚衫，无声无说兼无合躯……)

阿李：寄来绿岛的药品、相片佮你的挂念，拢总收着矣
不而过，我的思念，仝款遮尔狡怪，犹原医袂好势
昨暝，眠梦又阁幽幽仔疼，跤步愈来愈沉重的
海风，伫栊仔外的树跤踌躇规暗——到底
敢欲陪伴彼个空喙发癀的月娘，继续孤单？
阿李：写予你的批，规定袂使超过二百字
千言万语，总是，向望有一日——
有一日会好天，日头温驯，风雨恬静
咱，会当伫家己出版社的亭仔跤，读册、看花
看咱的囡仔咧覕相揣，看咱种伫故乡的
希望，会当匀匀仔暴颖，沓沓仔发芽
「保密防谍 人人有责 」

( 诗人：我欲写一张批予你——
问你：写予二二八牺牲的同学彼首台语诗
〈母亲的悲愿〉，是毋是，犹未念出声
就已经喉滇目箍红。诗人，我欲写一张批予你
问你：伫栊仔内完成的彼本小说《南国故乡》
明哲佮美智子，是毋是你佮某囝的化身？
我欲写一张批予你，亲像乡土不时呼唤你
我欲写一张批予你，伫你讲出「当做的已经拢做完矣」
诗人明哲，我欲写一张批予你，问你：如何靠旗尾山的意志对抗唐山沤郁热的苦毒
安怎用海翁的气势展威岛屿海洋国家的志气
伫彼当时——伫你再次坐监，空喙才拄拄坚疕
又阁无端予人控出血的时……)