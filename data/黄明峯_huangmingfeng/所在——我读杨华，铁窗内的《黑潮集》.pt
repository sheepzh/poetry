title:所在——我读杨华，铁窗内的《黑潮集》
date:

所在，是昭和2年
關佇臺南刑務所的小詩，
短短的詩句落著霎霎仔雨
雨滴，佇鐵窗外
變作無依無倚的相思
親像昨暝，彼隻露螺
爬過罩霧的眠夢
眠夢濛濛渺渺，漸漸無影
無跡……，只賰一蕊
孤單的目啁
繼續
伸長

繼續伸長意志的翼股
所在，是漂浪佇島嶼外海的黑潮
長長的柔軟掩崁一粒滾絞的心
心事，佇鐵窗外
化作陣陣海湧
冲散月光齒笑的面色
親像天邊
遙遠彼粒星
閃閃爍爍，炤著

世間，重重疊疊
譀古的代誌
代誌發生佇 1927年2月5號
拄拄好農曆正月初四
過年、團圓，雄雄拍交落
這个烏暗佮陰鴆的所在
一个無奈的靈魂
不時走揣時間的空縫
放風思想，放風慣勢
放風交懍恂的記持
放風泰戈爾的飛鳥去敨氣
踮自由的日光跤，行踏
彼條，敢若熟似又閣生份的
寂寞路途
啊……，路途寂寞，若無堅持
精神、氣力緊早慢變成
一塊，抛荒的田園
啊……，便若是恬靜的暗暝

伊的筆，開始綿爛書寫
春天的色水、秋天的形影
生命的喝咻佮人生
姑不而將的，怨慼

便若是恬靜的暗嘎啊……
檢采有人會想起伊，想欲知影
鐵窗內，失蹤的七首詩
到底是啥款的風景？祕密

到底，是毋是藏佇歷史
猶原無人之影的，所在